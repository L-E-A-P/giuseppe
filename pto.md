---
title: Pensare Tetraedrico Oggi
image:
layout: page
---

> Nella nostra anima c'è\\
  una incrinatura che, se sfiorata,\\
  risuona come un vaso prezioso\\
  riemerso dalle profondità	della terra

## introduzione

Ho desiderato, e a lungo provato, di trovarmi nella circostanza di una ricerca
scientifica, istituzionalizzata. Mi sono portato in sala anecoica[^1].
Ho ripetutamente ed inutilmente cercato il supporto di un'istituzione[^2].
Ho fallito l'approccio ad un finanziamento europeo[^3]. Ho cercato continuamente
_qualcosa_ che potesse sollevare lo stato dell'arte della ricerca dal livello domestico in cui è nata ad un livello scientifico, istituzionalizzato. Ero
convinto che per parlare di temi come lo spazio sonoro, l'ascolto e la
produzione di strumenti in grado di manipolarli, si dovesse necessariamente
passare per un percorso di divulgazione scientifica riconosciuta. In quel modo, certificandomi, mi sarei sentito parte di una comunità. Ho osservato i miei
continui fallimenti, motivandoli, laddove mi è stato possibile capire. Ho
compreso una verità del mio tempo contemporaneo, delle istituzioni e del
mondo accademico-scientifico, sulla quale proverò a scrivere più accuratamente
altrove.

[^1]: _IRCAM_, 2018. Con l'aiuto e la presenza fondamentale di Marco Matteo Markidis, amico, compositore, ricercatore indipendente, ho passato una settimana nel centro parigino occupando la sala anecoica, ospite di Josè Fernandez Rodriguez, allora ricercatore _IRCAM_. Il viaggio e l'alloggio furono auto-sostenuti, auto-prodotti, allo scopo di testare e rilevare dati sugli altoparlanti _S.T.ONE_ e il neonato _S.T.ON3L_ (nato la notte prima di partire, dopo una lunga gestazione).

[^2]: Dottorati e residenze, una decina tra il 2016 e il 2019.

[^3]: Nel 2018 attraverso un bando di _LazioInnova_ è nata _Spherical Technologies SRLS_, con lo scopo di produrre commercialmente le ricerche sui dispositivi sferici di ripresa e diffusione fino ad allora sviluppati. Ma l'imprenditore che è in me è un incapace totale ed il progetto non ha portato altro che spese aggiuntive sotto il capitolo _costi di istituzionalizzazione_, perdendo quindi l'accesso ai fondi per lo sviluppo.

![grafico-relazioni](images/pto/grafico-relazioni.jpg)

## sala da concerto

Ad un certo punto ho iniziato ad osservare quello che avevo fatto nel contesto
in cui tutto è nato, la sala da concerto. Il contesto, la circostanza, alla luce
di questo nuovo sguardo, è passato da essere sfondo, distante e sbiadito, a
superficie, piano complesso su cui ho disegnato i miei poli e i miei zeri. Mi
sono visto filtro di una struttura sonora che si staglia lungo la storia della
scuola elettroacustica romana, mi sono reso conto che il luogo non poteva
che essere quello, una sala da concerto e non un'istituzione in grado di
dialogare, e quindi comprendere e parlare, la mia stessa lingua. E non perché
non lo volessi, ma perché ho riconosciuto che, nella storia di cui mi sono visto
parte, questo non è mai accaduto, questo luogo non c'è mai stato. Un luogo dove
tutto è cresciuto senza alcun tipo di supporto, fatta esclusione del sostegno
diretto di qualche caro amico che finirà, in un modo o nell'altro, tra queste
pagine.

Tra le mura del _Conservatorio S. Cecilia_, dove non potrà mai esserci una
sala anecoica, c'è una delle sale da concerto più belle d'Italia (non è
oggettivamente vero, ma poco importa, come spesso accade per la bellezza). In
quei luoghi sono cresciuti i miei orecchi e la mia percezione ha catturato
particolari affinché fossi in grado di comporre, nel tempo, un pensiero generale.
In quel pensiero c'è stato spazio per la creazione musicale, quella tipica
della scuola in cui sono nato, direttamente con le parole dei miei maestri:
una _scuola del fare_ (Giorgio Nottoli), nel suo rapporto complesso tra
_progetto-strumento-opera_ (Michelangelo Lupone).

Lo studio delle relazioni tra spazio acustico, rito del concerto, strumento,
interprete, pubblico e compositore hanno permesso lo sviluppo di una ricerca
musicale articolata e complessa, domestica ma non per questo meno rigorosa di
una ricerca scientifica istituzionalizzata, non per questo inutile.

_Pensare tetraedrico oggi_ significa guardare al pensiero di Alan Blumlein
e Michael Gerzon e cercare di capire cosa ne è rimasto nel pensiero altrui.
Non scoraggiarsi davanti all'abuso di superficialità a cui sono sottoposte
parole come ascolto, suono, stereofonia. Non limitarsi al collegamento
Gerzon-Ambisonic, o agli epiloghi solipsistici proposti nelle realtà virtuali,
che non rivendicano senso di appartenenza a quell'elegante modo di descrivere
gli spazi sonori delle infinite realtà acustiche attraverso il concetto delle armoniche sferiche. Non limitarsi all'idea di una tecnologia che si pone solo
al servizio di un fine, ormai esclusivamente ludico e di intrattenimento, ma
che possa essere il mezzo stesso di speculazione sulle potenzialità tecniche
reali del produrre e riprodurre suoni. Si tratta, in fondo, e fin dal principio,
di un pensiero estremamente musicale.

A questo e di questo scrivo, alla possibilità reale di portare avanti una
ricerca, destinarla ad un pubblico, divulgando il pensiero musicale che l'ha
permessa e che la sostiene. Ho visto crescere la ricerca e l'interesse attorno ad
essa, e seppur non avesse tutti i requisiti per stabilire una validità scientifica
aveva la dignità di fatto, di aver fatto i conti con la musica (nella sua
polimorfa struttura di tempo, spazio, memoria). Non una situazione anecoica,
_che non dà luogo a fenomeni di eco_, ma la realtà acustica del vivo musicale è
stato il banco di prova e l'ambiente di ricerca del mio pensiero e su questa
mi auguro di avere confronto.

![Piero Schiavoni](images/pto/ps.jpg)

## percorso storico

L'uomo che più di tutti avrebbe sorriso alle evoluzioni delle mie stravaganti
idee sullo spazio sonoro sarebbe stato Piero Schiavoni. Avrebbe sorriso,
consapevole di esserne stato la causa.

_Piero_ è stato docente di _Elettroacustica_ presso il
_Conservatorio S. Cecilia_ di Roma dal 2002 al 2012. È lì che l'ho conosciuto,
nel 2007. Le sue lezioni erano così belle che la loro bellezza ti raggiungeva
prima ancora di iniziare i suoi corsi. Gli altri studenti ne parlavano come di
un personaggio mitologico, dalla sapienza teorica seconda solo all'appassionata
pratica tecnica. Si creò tra noi, in un tempo piccolo, un rapporto speciale.
Il nostro grado comune era l'_Ambisonics_, anello che lui stesso aveva forgiato.
Quando Piero iniziò a parlarci di _Ambisonics_ fu per noi un momento di alta formazione perché di fatto partecipavamo, nell'unica realtà del presente, alle
sue ricerche. La materia di cui lui ci narrava le gesta era argilla fresca tra
le sue mani. Iniziammo a lavorare attivamente alle teorie di Michael Gerzon nel
2008, mettendo in pratica e simulando molti dei test di ascolto che egli
suggeriva. Era questo il metodo di Piero, ascoltare per capire e, poi, credere.
Un metodo didattico che vide il suo picco di bellezza durante le giornate di
registrazione comparata tra configurazioni microfoniche _stereo_ o _surround_.

Nel 2008 nacque _EMUFest_ (_Festival Internazionale di Musica Elettronica_ di
Roma). Nato all'interno del _Conservatorio S. Cecilia_ dal lavoro concertato
dell'allora direttore Edda Silvestri, Giorgio Nottoli e Piero Schiavoni, con il supporto di molti docenti del conservatorio stesso, _EMUFest_ è stato uno dei festival di riferimento mondiale tra il 2008 e il 2017 quando, celebrandone la decima edizione, ne è stata dichiarata anche la fine politica, non musicale.

_EMUFest_ fu il prototipo di didattica aumentata, il _fare_ della scuola
romana portato oltre ogni aspettativa, che trascinò noi, gli studenti, dentro
la musica e non verso la musica. Con circa cento brani l'anno provenienti da
tutto il mondo e suonati in concerti da studenti, docenti e professionisti
esterni è stata, a mio avviso, una rarissima forma di didattica reale,
possibile e necessaria, l'unica che questo contesto artistico e disciplinare
dovrebbe avere. Nel 2009, per la seconda edizione del festival,
realizzai per Piero il software che ci avrebbe permesso di utilizzare la
tecnologia _Ambisonics_ nella sala da concerto del Conservatorio.

Del 2009 fu anche la prima sessione di registrazione comparata di configurazioni
stereofoniche a cui ho partecipato (15 aprile 2009). Nel 2010 facemmo visita
con una piccola delegazione di studenti (con me, Federico Scalas, Leonardo
Zaccone, Simone Pappalardo e lo stesso Piero) presso la _Casa del Suono_ di
Parma dove ascoltammo le parole di Fons Adriansen, i suoni della _Sala Bianca_
in _WFS_ ed alcune registrazioni fatte da noi in _Ambisonics_. L'incontro con
_Fons_ portò ad un livello superiore il nostro lavoro con l'_Ambisonics_, con la
consapevolezza che la strada che stavamo percorrendo era ormai la nostra.

Non un ambiente istituzionale dal rigore scientifico, ma un laboratorio dove la
mente e le braccia lavorano rigorosamente al servizio della musica. Da qui viene
il mio pensiero ed il mio modo di fare. Da qui posso partire con serenità e
spiegare la mia attuale visione della musica.

## rapporto di ricerca
